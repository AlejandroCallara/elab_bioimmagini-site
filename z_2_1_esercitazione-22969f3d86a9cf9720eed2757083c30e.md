# Esercitazione 2: stima dell'effetto di diversi tipi di filtraggio su alcune misure di qualità dell'immagine biomedica

Scopo dell’esercitazione è realizzare un programma che consenta di valutare vari algoritmi di filtraggio 3D su di un fantoccio MR (Figura 2.21) in termini di SNR e conservazione delle transizioni.

<img src="./images/image-21.png" alt="fantoccio_esercitazione" style="width:100%;">

*Figura 2.21. Fantoccio MR.*

Il fantoccio che utilizziamo è un fantoccio MR costituito da tre cilindri concentrici disassati. L’intercapedine tra il secondo ed il terzo cilindro è riempita con un liquido ad alto contrasto, le altre due con acqua. E’ stata acquisita una serie di fette assiali rispetto al fantoccio contenute nella directory volume3D. 

Poiché vogliamo applicare un filtraggio 3D, il primo passo è quello di verificare se il volume di dati è isotropo leggendo gli opportuni campi DICOM e nel caso non lo sia operare una interpolazione per ottenere un volume isotropo. La procedura di interpolazione dovrà conservare il FOV del volume originale. In MATLAB è possibile utilizzare le funzioni `interp3` in combinazione con `meshgrid`,
oppure la funzione `imresize3` con le opportune opzioni di interpolazione.
Il volume ottenuto può essere visualizzato tramite `volumeViewer`
(disponibile a partire da MATLAB R2017a). In Python, l’interpolazione tridimensionale può essere effettuata utilizzando le funzioni
`RegularGridInterpolator` o `interpn` della libreria **SciPy**, oppure, nel caso di volumi
isotropi con fattore di scala uniforme, tramite funzioni di ridimensionamento come
`scipy.ndimage.zoom` o `skimage.transform.resize`.

Il volume risultante può essere visualizzato mediante viewer tridimensionali dedicati,
come **napari**, che consente l’esplorazione interattiva di dati volumetrici.

Una volta ottenuto il volume interpolato, vogliamo sperimentare vari tipi di filtraggi in 3D e valutare l’SNR e la conservazione delle transizioni sul cilindro a massimo segnale. Per semplicità calcoleremo l’SNR e l’acutezza su una singola fetta in 2D (quella centrale) attraverso la definizione di una opportuna ROI sul cilindro centrale (acqua) e di un profilo verticale posto al centro dell’immagine.

Gli algoritmi di filtraggio da sperimentare includono: 
1. Un filtro a media mobile con kernel 7x7x7 
2. Un filtro gaussiano con kernel 7x7x7 e valore di sigma ottimizzato per massimizzare l’SNR e conservare le transizioni. 
3. Un filtro adattivo di Wiener con kernel 7x7x7 

I primi due filtri sono di tipo convolutivo e, in MATLAB, possono essere implementati tramite
le funzioni `fspecial3` (MATLAB ≥ R2018b) e `imfilter`, oppure mediante la funzione `conv3`
definendo opportuni kernel tridimensionali. Per il filtro gaussiano è inoltre disponibile
la funzione `imgaussfilt3` (MATLAB ≥ R2018b), che esegue direttamente il filtraggio senza la
necessità di utilizzare `fspecial`. In Python, filtraggi convolutivi tridimensionali possono essere implementati utilizzando la funzione `scipy.ndimage.convolve` o `scipy.signal.convolve`, definendo esplicitamente
i kernel 3D. Nel caso del filtro gaussiano, è disponibile una funzione dedicata, `scipy.ndimage.gaussian_filter`, che applica direttamente il filtraggio gaussiano al volume senza la necessità di definire manualmente il kernel.

Il filtro di Wiener bidimensionale è implementato in MATLAB dalla funzione `wiener2`.
Tuttavia, non è disponibile una versione tridimensionale della funzione, che deve quindi
essere implementata esplicitamente a partire dalla formulazione teorica del filtro di Wiener. In Python, una funzione dedicata per il filtro di Wiener 3D non è disponibile come routine
ad alto livello; pertanto, il filtraggio deve essere realizzato calcolando esplicitamente
le statistiche locali del volume.

La formulazione del filtro di Wiener è data da:

$$
I_W = I_{\mathrm{MM}} +
\frac{\lvert I_{\mathrm{VAR}} - \sigma^2 \rvert}{I_{\mathrm{VAR}}}
\left( I_{\mathrm{OR}} - I_{\mathrm{MM}} \right)
$$

dove $I_{\mathrm{OR}}$ rappresenta il volume originale tridimensionale,
$I_{\mathrm{MM}}$ è il volume filtrato tramite media mobile (calcolato al passo precedente), $I_{\mathrm{VAR}}$ è la mappa della varianza locale, e $\sigma$ è la deviazione standard
del rumore associato all’immagine. In Python, l’implementazione del filtro di Wiener 3D può essere ottenuta combinando funzioni di convoluzione tridimensionale della libreria **SciPy** (ad esempio
`scipy.ndimage.convolve` o `scipy.ndimage.uniform_filter`) per il calcolo della media e
della varianza locali, seguite dall’applicazione diretta della formula del filtro.


$I_{\mathrm{VAR}}$ è la mappa della varianza sull’immagine.
In teoria, essendo $I_{\mathrm{VAR}}>\sigma^2$, il fattore di modulazione del filtro di Wiener $\frac{I_{\mathrm{VAR}}-\sigma^2}{I_{\mathrm{VAR}}}$ dovrebbe variarare tra 0 e 1. In pratica tale valore diverge per valori di $I_{\mathrm{VAR}}$ nulli (regioni di zero padding) o per valori di $I_{\mathrm{VAR}}$ molto piccoli. Tali regioni vanno quindi escluse dal filtraggio se presenti oppure bisogna porre $\frac{I_{\mathrm{VAR}}-\sigma^2}{I_{\mathrm{VAR}}}=1$ dove assume valori non definiti (isnan, isinf) o maggiori di uno. Inoltre, sul fondo dell’immagine MR $I_{\mathrm{VAR}}$ sarà minore di $\sigma^2$ per le proprietà del rumore riciano, per cui il fattore di modulazione del filtro $\frac{I_{\mathrm{VAR}}-\sigma^2}{I_{\mathrm{VAR}}}$  non si annullerà riducendo il filtraggio, cosa comunque irrilevante visto che interessa filtrare le regioni dove è presente un segnale.

Per il calcolo della mappa di varianza locale $I_{\mathrm{VAR}}$, in MATLAB è possibile
utilizzare la funzione `stdfilt`, tenendo conto che il parametro `nhood` deve essere definito
opportunamente per ottenere un filtraggio tridimensionale (funzionalità non documentata);
in caso contrario, il filtraggio viene effettuato in modalità bidimensionale, slice-by-slice.

In Python, il calcolo della varianza locale tridimensionale può essere implementato
esplicitamente utilizzando la libreria **SciPy**, ad esempio tramite la funzione
`scipy.ndimage.uniform_filter`. In particolare, la varianza locale può essere ottenuta
a partire dalla relazione
$$
\mathrm{Var}(X) = \mathbb{E}[X^2] - \mathbb{E}[X]^2,
$$
calcolando media e media dei quadrati su una finestra tridimensionale.


Per il calcolo di $\sigma$ vogliamo implementare un metodo automatico che non richieda il tracciamento di ROI o una conoscenza a priori della geometria del fantoccio, quindi applicheremo un metodo automatico basato sull’analisi dell’istogramma di $I_{\mathrm{VAR}}$.
Per quanto riguarda la valutazione dell’acutezza, un profilo estratto dal centro dell’immagine del fantoccio non filtrato apparirà come in Figura 2.22, infatti il segnale in corrispondenza della parete dei cilindri (plexiglass) in MR è nullo a meno del rumore. Per semplicità valuteremo il valore dell’acutezza alla transizione tra fondo e acqua (aria->cilindro esterno).

<img src="./images/image-22.png" alt="acutezza" style="width:100%;">

*Figura 2.22. Esempio di profilo.*
 
In conclusione, dato il volume MR fornito il programma da realizzare deve eseguire i tre tipi di filtraggio e fornire i valori di SNR e acutezza calcolati nella fetta centrale del fantoccio per il volume originale ed il volume filtrato con i filtri a media mobile, gaussiano e di Wiener. Il filtro Gaussiano va ottimizzato per migliorarne le prestazioni. Per visualizzare l’effetto dei vari algoritmi, è utile visualizzare la differenza tra l’immagine filtrata e quella originale.

IMMAGINE | SNR CLINDRO CENTRALE| ACUTEZZA TRANSIZIONE FONDO - CILINDRO ESTERNO
---|---|---
ORIGINALE||
FILTRATA MEDIA MOBILE||		
FILTRATA FILTRO GAUSSIANO||		
FILTRATA FILTRO DI WIENER||		

